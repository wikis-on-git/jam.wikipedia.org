{{Nesiseri aatikl}}
Di '''ischri a ''h''India''' taat wid di Indus Vali Siblaizieshan, we pred an gruo ina di naat-wes paat a di [[India]]n sobkantinent, frah c. 3300 tu 1300 BKE. Di Machior Arapan piiriad laas frah 2600-1900 BKI. Di [[Branz Iej]] siblaizieshan ya kalaps a di taat a di sekan mileniom BKE an weh kom bifuo di Aiyan Iej Vedik piiriad. Ina disya piiriad piipl akiupai muos a di Indo-Ganjetik plien, pah we nof mieja kindom kumop ina wa wi kaal di Mahajanapadas. Ina wan a di kindom Magadha, Mahavira ah [[Gautaama Buda]] eh-baan ina di 6t senchri BKE, ah deh pred dehn Sharamanik filasafi mongx demya piipl.

Afta dat, nof ada empaya koh ruul di riijan, ah mek di kolcha rich - frah di Akemenid Poerjan empaya roun 543 BKE, tu [[Aligzanda di Griet]] ina 326 BKE. Di Indo-Griik Kindom, we Dimichrios a Bakchria fain, weh ingkluud Gandhara ah Punjab frah 184 BKE; iriich di piik a di siblaizieshan anda Menader, uu set-op di Greko-Budis piiriad wid nof advaans ina chried ah kolcha.

Di Sobkantinent yuunait anda di Maurian Empaya juurin di 4t ah 3d senchri BKE. Afta dat ibrokop wid difrah-difrah paat anda sepret liidaship ina wuoliip a Migl Kindom fi di nex ten senchri. Di nadan riijandem yuunait agen ina di 4t senchri KE, ah tan so fi tuu senchri afta dat, anda di Gupta Empaya. Da piiriad ya, we si Induu rilijos an intilekchwal kom bak, binuon az di "Guolin Iej ina India." Ina da siem taim ya, ah fi nof senchri afta, Sodan India, anda di ruul a di Chalukias, Cholas, Palavas ah Pandias, ab iwona guolin iej, ina we Indian siblaizieshan, adminischrieshan, kolcha, ah [[rilijan]] ([[Induizim]] ah [[Budizim]]) pred gaa di res a [[Ieja]].

Kerala weh av chried lingk wid di [[Ruoman Empaya]] frah roun 77 KE. Muzlim ruul uoba di riijan taat ina 712 KE wen di Arab jinaral Muhamed bin Kasim kangka Sind ah Multan ina sodan Punjab, ah set di stiej fi nof ada inviejan bitwiin di 10t ah 15t senchri KE frah Senchral Ieja, ah liid tu di faamieshan a kopl Muzlim empaya ina di Indian sobkantinent, laka di Gaznavid, di Gorid, di Deli Soltanet, ah di [[Muugal Empaya]]. Muugal ruul gruo fi kova muos a di nadan paatdem a di sobkantinent. Di Muugal ruula dem inchajuus migl-iistan aat ah aachitecha tu India. Ada dah di Muugaldem, nof indipendant Induu stiet, laka di Vijayanagara Empaya, di Maratha Empaya, di Ahom Kindom ah difrah-difrah Rajput kindom, kumop ina westan, sodan, ah naat-iis India ina da aada. Di Muugal Empaiya taat fi gi wie ina di hoerli 18t senchri, an gi apachuniti fi di Afgan, Balochis ah di Siix fi exasaiz kanchuol uoba nof ieria ina di naatwes a di sobkantinent antel di [[British Iis India Kompini]] get fi kanchuol di wuola Sout Ieja.

Frah di migl a di 18t senchri ah uoba di nex senchri, India get ad aan tu di British Iis India Kompini. Di Fos Waar a Indian Indipendans brokout kaa di piipldem neva laik di ruulaship a di kompini, an afta dat di [[British Empaya|British Kroun]] ruul India dairekli. Dis a di taat a wah piiriad a nof divelopment ina infaschrokcha an ikanamik diklain.

Ina di fos aaf a di 20t senchri, di Indian Nashinal Kanggres ah den di Muzlim Liig, laanch wah schroggl fi indipendans kraas di wuola di konchri. Di sobkantinent get indipendans frah Griet Britn ina 1947, afta dem paati aaf ina India ah [[Pakistan]].

[[Category:!Main category]]
[[Category:Ischri]]
[[Category:India]]
