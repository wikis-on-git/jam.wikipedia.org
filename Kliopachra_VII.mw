{{Nesiseri aatikl}}
[[File:Kleopatra-VII.-Altes-Museum-Berlin1.jpg|300px|right|thumb|Kliopachra VII]]

'''Kliopachra VII''' a weh di laas fiero fi di Tolimiek dainasti ina Iijip. Shi yuusfi shier powa wid ar faada, [[Tolimi XII]], ina di fos paat a ar rien bot den lieta wid ar bredadem, [[Tolimi XIII]] ah [[Tolimi XIV]], uu shi weh marid, bot ivenchali shi get fi ruul bai arself. Az fiero, shi eh-ab sex (kansiumiet rilieshanship) wid [[Juulios Siiza|Gayos Juulios Siiza]] ah chrentn ar grip pah di chuon. 

Tu tide die ya, Kliopachra a stil papila figa ina Westan kolcha. Ar legisi sovaiv ina nof-nof aatischri ah wuoliip a jramatizieshan a ar tuori ina lichicha ah ada miidia, ingkluudn di chrajidi bai [[Wiliam Shiekspier]] we niem ''Antuoni ah Kliopachra'', di apra Kliopachra bai [[Juul Masene]] (Jules Massenet), ah di flim Kliopachra we mek ina 1963. Ina muos a di dipikshandem, Kliopachra kom kraas az priti-priti an ar abiliti fi tek wan powaful man afta di neda a pruuf se shi eh-luk gud fi chuu. Afta dat, shi put ar son, Siizarian, pan di siem lebl az Siiza, so ih kuda ruul wid ar ina niem. 

Afta deh asasiniet Siiza ina 44 BKE, shi go de wid [[Maak Antuoni]] ina apozishan tu di man we weh fi tek uoba Siiza pozishan, [[Gayos Juulios Siiza Aktievian]], uu binuon az Agostos. Kliopachra briid ah get twin wid Maak Antuoni, [[Kliopachra Siliin II]] ah [[Aligzanda Iilios]], ah den wah nex wan, Tolimi Filadelfos. Di bredadem uu shi weh de wid afta dat neva gi ar no pikni. Afta shi luuz di bakl a Aktiom tu di aami we Aktievian ron, Antuoni komit suisaid. Askaadn tu di chradishan a di taim, Kliopachra kil arself wid asp bait pan 12 Aagos 30 BKE. Iijip den ton Ruoman pravins niem Iejiptos. Alduo Kliopachra weh-ab di ienshent Ijipshan taikl a fiero, di Tolimiek dainasti weh Elenik. Dat go fi se Kliopachra yuusfi taak [[Griik langiij]], iibm duo shi nuo az di fos liida a di dainasti fi laan Ijipshan. Shi adap kaman Ijipshan biliif an [[diyiti]]. Ar piechran [[gades]] wena Aisis, ah ina ar rien pipl yuusfi tingk se shi a di riinkaanieshan ah imbadiment a di Gades a wizdom. Ar det maak di en a di Tolimiek Kindom ah di Elenik piiriad ah di taat a di Ruoman iira ina di iistan Meditarienian.

{{Commons|Cleopatra|Kliopachra}}
[[Category:Ischri]]
[[Category:Piipl]]
