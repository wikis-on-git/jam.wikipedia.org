[[File:The Pioneer Poe 1843 cover 2.jpg|197px|right|thumb|''The Pioneer'', Vol. I, No. I, Drew and Scammell, Filadelfia, Janiweri, 1843]]
'''Di Tel-Tiel Aat''' (''The Tell-Tale Heart'') a wah shaat tuori bai Amoerkan raita [[Edga Alan Puo]] (EAP), fos poblish ina 1843. I riliet bai wah aniem narieta uu endeva fi kanvins di riida bout di narieta saniti wails siehtaim a-diskraib wah moerda we di narieta komit. Di viktim ena wah oul man wid flimi-flimi piel bluu "volcha-yai", az di narieta kaal i. Di narieta emfasaiz di kierful kialkiulieshan a di moerda, kompliit wid dismembarin a di badi ina di baatob bifuo ih aid i anda di fluorbuod. Oltimetli, di narieta akshan rizolt ina mek ih ie wah tompin-tompin, we di narieta intoerprit az di ded man aat a-biit.

Di tuori eh-poblish fos ina Jiemz Rosl Lowil ''The Pioneer'' ("Di Payanier") ina Janiweri 1843. "Di Tel-Tiel Aat" noftaim kansida wah klasik a di Gatik fikshan jahra an a wan a Puo bes nuo shaat tuori.

Di pisifik muotivieshan fi moerda (saida frah di narieta iechrid a di oul man yai), di rilieshanship bitwiin narieta ah oul man, di jenda a di narieta, ah adaels ditiel lef anklier. Di narieta dinai se ih gat no fiilinz a iechrid ar rizentment fi di man uu, az ih stiet, "neba rang" di narieta. Di narieta alzwel dinai se ih kil sieka griid.

Kritikdem agiu se di oul man kuda eh wah faada figa, di narieta lanlaad, ar se di narieta wok fi di oul man az saabant, ah paravencha ih "volcha-yai" riprizent viel-op siikrit ar powa. Di ambiguiti ah lak a ditiel bout di tuu mien kiarikta tan ina kanchraas tu di pisifik plat ditieldem wa liidop tu di moerda.

== Plat somari ==
"Di Tel-Tiel Aat" a wah fos-poersn naritiv tel bai wah aniem narieta. Alduo deh insis se deh sien, di narieta sofa frah diziiz (noervosnis) we kaaz "uoba-akyuutnis a di sensdem".

Di oul man we di narieta lib wid, ab wah kloudi, piel, bluu yai laka "volcha", we dischres ah manipiuliet di narieta so moch sotel di narieta plat fi moerda im, no main ih insis se im di narieta lob di oul man ah neba fiil se di oul man eba rang im. Di narieta insis se dis kierful prisijan fi komit di moerda pruuv se ih kudn pasibl insien. Fi sebm nait, di narieta opm di duo tu di oul man ruum fi shain likl chengx a lait pah di "iivl yai." Ousomeba, di oul man volcha-yai aazwie shet, mek i impasibl fi "du di wok," so mek di narieta go foerda ina dischres.

Pah di iet nait, di oul man wiek afta di narieta an slip ah mek naiz, intarop di narieta naitli richual. Di narieta no jraa bak ah afta likl wail, ih disaid fi opm di lantan. Wah singgl tin rie a lait shain out ah lan prizakli pah di "iivl yai," fi riviil se i waid opm. Di narieta ier di oul man aat a-biit, an i onggl get louda ah louda. Dis ingkriis di narieta angzayati tu di paint we di narieta disaid fi schraik. Ih jomp ina di ruum ah di oul man baalout wan taim bifuo ih get kil. Di narieta den dismemba di badi ah aid di piisdem anda di fluorbuod, fi inshuor di kansiilment a aal sain a di kraim. Iibm so, di oul man skriimdem juurin di nait kaaz wah nieba fi ripuot tu poliis, uu di narieta invait iin fi luk rong. Di narieta kliem se di skriim deh ie ena kaa di narieta baalout ina naitmier ah se di oul man absent gaan a konchri. Kanfident se deh naago fain no evidens a di moerda, di narieta bring chier fi dem ah deh sidong ina di oul man ruum. Di chierdem pudong pah di sed spat we di badi kansiil; di poliis no sospek notn, ah di narieta shuo plezant ah hiizi fies.

Di narieta bigin fiil ankomfatebl ah nuotis wah ringin ina ih iez. So di ringing get louda ah louda, di narieta kangkluud se a di aatbiit a di oul man a-kom fram anda di fluorbuod. Di song ingkriis stedi-stedi tu di narieta, alduo di afisa dem no siim fi ier i. Terifai bai di voilent biitin a di aat ah kanvins se di afisadem awier a no onggl di aatbiit bot alzwel di narieta gilt, di narieta brokdong ah kanfes. Di narieta tel dem fi tierout di fluorbuod dem fi riviil di rimienz a di oul man badi.

== Poblikieshan ischri ==
"Di Tel-Tiel Aat" eh fos poblish ina Janiweri 1843 ina di inaagiural ishu a ''Di Payanier: Wah Litarari ah Kritikal Magaziin'', wah shaat-laif Bastan magaziin edit bai Jiemz Rosl Lowil ah Rabat Kaata uu eh-lis az "proprayata" pah di front kova. Di magaziin eh- poblish ina Bastan bai Liilan ah Waitin ah ina Filadelfia bai Jruu ah Skiamel.

Puo mosi get onggl $10 fi di tuori. Di arijinal poblikieshan eh-ingkluud wah epigraaf we kuot Enri Wadzwot Langfelo puoym " Saam a Laif." Di tuori eh- rivaiz likl bit wen i ripoblish ina di 23 Aagos 1845 edishan a di ''Braadwie Joernal''. Datde edishan omit fi Langfelo puoym bikaazn Puo eh-biliib se i eh-pliejaraiz. "Di Tel-Tiel Aat" eh-riprint nof muo taim juurin Puo laiftaim.

== Analisis ==
"Di Tel-Tiel Aat" yuuz wah anrilayabl narieta. Di egzaknis we di narieta rikount di moerda a di oul man, laka se di siniki wie ou ih exikyuut di kraim ena evidens a ih saniti, riviil ih monomienia ah paranaya. Di fuokos a di tuori a di poervers skiim fi komit di poerfek kraim. Wan aata, Piej Bainom (Paige Bynum), asoert se Puo eh-rait di narieta ina wie we "lou di riida fi aidentifai wid di narieta".

== Tiel ==
: ''A chuu! Mi eh sik-sik bad-bad. Bot wamek yu se se mi laas kanchuol a mi main, wamek yu se mi mad? Yu kyaah si se mi ina ful kanchuol a mi main? I no klier se mi no mad? Az chuut, di siknis onggl mek mi main, mi fiilinz, mi sensdem chrangga, muo powaful. Espeshal mi sens a ierin komiin muo powaful. Mi kuda eh-ie soun we mi neba ie bifuo. Mi ie soun frah ebm; ah mi ie soun frah el!

[[Category:Edga Alan Puo]]
