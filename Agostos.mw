[[File:Statue-Augustus.jpg|300px|right|thumb|Augustus Caesar]]

'''Augustus''', baan '''Gaius Octavius Thurinus''', wehn get adap bai im griet-ongkl [[Julius Caesar|Julius Caesar]] ina 44 BK, an bitwiin dat de taim de an 27 BK, get di nyuu ofishal niem Gaius Julius Caesar. Afta 27 BK, im wehn niem Gaius Julius Caesar Augustus. Chuu im av sumoch niem, i kaman fi jos kaal im Octavius wen yaa refa tu di ivent dem bitwiin 63 an 44 BK. Im ton di fos empara a di Ruoman Empaiya, we im ruul bai imself fram 27 BK til im ded ina AD 14. Yong Octavius kom iina im legesi (ded lef) wen Caesar get asasiniet ina 44BK. Ina 43 BK, Octavian jain fuos wid Mark Anthony an Marcus Aemilius Lepidus ina wan milichri diktietaship we kaal di Sekan Traiomviriet. Di triomviriet ivenchali kalaps chuu evribadi wehna resl fi powa: Lepidus go in egzail, an Anthony komit suwisaid afta im luuz a di bakl a Actium bai di fliit a Octavian we Agrippa liid ina 31 BK. Afta di Sekan Triomviet kalaps, Octavian ristuor di outwod luk a di Ruoman Ripoblik, wid govament powa ina si Ruoman Senit, bot ina praktis im ritien aatakratik powa. Im powa kom fram di finanshal sokses an rizuos we im get chuu kangkwes, di rilieshanship dem we im av ina di empaiya, di laayalti a di milichri suolja an vechran dem, and di rispek a di piipl. Augustus expan di Ruoman empaiya, sikior di bounjri dem, an mek piis wid Parthai chuu dipluomasi. Im rifaam di Ruoman sistim a taxieshan, divelop nof ruod netwok wid ofishal kuuriya sistim, setop wan aami (An wan likl nievi), set op di Praetorian Gyaad, an mek ofishal poliis an faiya faitin fuos fi Ruom. Muos a di siti get bil bak aanda Augustus; an im rait wan rekaad a im uona akomplishment, kaal di ''Res Gestae Divi Augusti'', we sovaiv tu dis die. Wen im ded ina AD 14, di Senit diklier se Augustus a wan gad, uu dem (di Ruoman piipl) fi priez. Im niem dem, Augustus an Caesar get tek op bai evri ada empara afta im, an di mont we yuuz tu niem Sextilis, get riiniem August ina fi im ana. Im pozishan get tek uova bai im stepson an soninlaa, Tiberius.

[[Category:!Main category]]
[[Category:Piipl]]
