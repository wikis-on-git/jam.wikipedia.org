Wentaim di [[Spien|Panish]] ehn ''h''akyupai [[Jumieka]], [[Juwish piipl]] frahn Spien ahn [[Puortigal|Puotyugal]] we a ron frahn di “[[Ingkwizishan]],” kom seklop di ailant. Uova di wuoliip a ierdem sens da taim de, muo Juu kom frahn [[Jormani]], ahn [[Senchral Yuurop]]. Fos taim, dehn faam sopret Kanggrigieshan; di tuu muos papyula wan dem waihna di [[Sefaadim]] ahn di [[Ashkinaazim]]. Ina 1881, dehn jainop fi faam “Di Yunaitid Kanggrigieshan a ''h''Izrelait Piipl.”

Di fos [[Juwish Sinigag]] ina Jumieka bil a [[Puot Raayal]], sixtiin ier bifuo di eleva ''h''ortkwiek rak di ailant. Di sinigag ehn de ina wahn sekshan a di toun we singk dong ina di sii. Bai dem taim de, sinigag bil aal uoba Jumieka -- ina [[Panish Toun|Panish Tong]], [[Mantigo Bie]], [[Falmot]], an som ada paat. Tuu mieja Juwish simichri de a Onzbie ahn Falmot.

== Onzbie Simitchri ==
Onzbie (Hunt's Bay) a wan a di ''h''aulis Juwish simichri ina di Westan wol wid tuumtuon wa diet bak a 1672 ahn fi datde riizn aluon dizaab fi chriit az istarikal signifikant sait.<ref name="Delevante">The Knell of Parting Day - A History of the Jews of Port Royal and The Hunt's Bay Cemetery</ref>

Nof memba a di Jumiekan Juwish komyuniti kyahn chries dehn faambli lain tu dem we beri ina di simichri. Touzn a Jumiekan bie di niem DaCosta, deLeon, Gabay, Henriques, Levy, ahn Nunes, fi egzampl, uu ab ansista beri ina disya ''h''aul abandan simichri iibn duo dehn faambli maita no praktis Juudizam agen. ''h''Orli atemp fi taat signifikant ristorieshan pruogram mek ina 1937 fi ankiba ahn anort di simichri. Di sait lis az wan a di Jumieka Nashinal Eritij Chos sait bot dehn no du notn fi ristuor, sikyor ar mentieni muo dahn bushi ebri nou ahn den. 

Lietli sohn uobasiiz skala ahn risaacha az wel sohn luokal piipl taat wok pahn likl ristorieshan. Di ebidens anort bai di risaach paint tu di fak se di Juwish kalani a Puot Raayal wehn signifikant ahn praaspros. Onzbie kraas di chanil frahn Puot Raayal ehna di ''h''aidiil plies fi di Juudem beri dehn ded. Di laas rikaad a berial diet 1819.

Di griebtuondem wa diskoba mekout a kaasli matiirial impuot frahn ''h''Ingglant. Dehn fain  ebidens a ud kiaskit ahn maaka we ratn we lang taim, prizomshan fi di puora Juudem. Di kaasli maabl frahn nof a di grieb tekwe ahn wan tiiri a dat dehn tiif dem sel dem tu kiabinet meka fi yuuz mek fornicha. ''h''Inskripshan pahn di griebtuondem rait ina Iibruu, [[Puotyugii]] ahn [[Panish]], az wel [[Ingglish]].

==References==
{{Reflist}}

==Bibliography==
*{{Citation
|last = Delevante
|first= Marilyn
|year= 2008
|title= The Knell of Parting Day- A History of the Jews of Port Royal and The Hunts Bay Cemetery.
|publisher=
}}

{{Jumiekan Piipl}}

[[Category:Jumieka]]
[[Category:Rilijan]]
